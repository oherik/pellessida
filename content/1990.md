---
title: På kryssning 1990
---
Året var 1990. Jag hade just brutit upp från ett förhållande (ska jag vara ärlig blev jag utkastad) och kände mig mer än lovligt vilsen. Och ensam. Tidigare hade jag, förutom flickvännen, en häst, en hund, en vandrande pinne samt en nymfparakit vid namn Bosse runt mig mest hela tiden. 

Min mor tyckte att ett miljöombyte skulle göra mig gott. När jag frågade om hon menade att jag skulle byta krog, blev hon härsken och sade: ”Byt land om du så vill. Bara du inte sitter här och surar.” 

Jag tog henne på orden och tittade efter ett nytt land. Nu är det så med mig, att jag av naturen är rätt lat. Det innebar att själva resan till det nya landet skulle vara bekväm och gärna innehålla god mat och dryck. Efter att valt bort Nedre Volta, Nigeria och andra intressanta länder, fastnade jag för Finland. Fel, jag fastnade för resan till Finland. Viking Line hade just presenterat sitt nya fartyg Cinderella, och det såg ut som ett ståndsmässigt sätt att försvinna från Sverige. Men för att vara på den säkra sidan köpte jag en tur- och returbiljett. Jag är inte bara lat, jag är feg också. 

Efter att ha packat tandborste och rena kalsonger, tog jag bussen till Stockholm. När jag väl kom fram till Cinderella, tappade jag fullständigt hakan och andan. Vilket fartyg! Jag fånstirrade uppåt mot det bländande underverket och började gå mot landgången. Då blev det tvärstopp. Stoppet följdes omedelbart av ett ilsket: ”Se dig för!!!” Jodå, jag hade försökt gå rakt igenom en ung tjej. Och en snygg sådan också. Hon stirrade ilsket på mig medan hon gned sig i magen. ”Om du slutar att stirra, backar, och svänger vänster kan du kanske komma ombord utan att orsaka mer lidande”, sade hon och rynkade hotfullt på ögonbrynen. OK, jag är kanske lat och feg, men inte dum. Jag gjorde omedelbart som hon sade och skyndade mig ombord. 

Min hytt var helt suverän, och jag lade tandborsten i glaset och kalsongerna i byrålådan. Nu skulle festen börja. Jag upptäckte till min stora glädje att jag var både hungrig och törstig. Cinderella lade ut, och jag började förbereda mig på att lägga in. Jag fann en trevlig restaurang med ett ät-så-mycket-du-vill-för-en-löjlig-rimlig-penning-koncept. Sådant måste uppmuntras, och jag högg tag i en tallrik och började lasta på. Efter att ha nogsamt valt mellan rödbets- och potatissallad, beslöt jag mig för att ta båda två. Jag vände mig om för att gå tillbaka till mitt bord. Mitt i andra steget gick jag rakt på samma tjej jag hade haft alltför nära kontakt med tidigare. Skillnaden var att nu fick hon potatissallad på sin vänstra sida och rödbetssallad på sin högra. Hon såg plötsligt ut som en mycket förbannad dansk flagga. 

Detta blev alltså början till ett långt och lyckligt äktenskap. Jag menar, efter den början kunde det ju bara bli bättre. 