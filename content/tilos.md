---
title: Båtluff i Grekland
---
Nu skulle det äntligen bära iväg. I åratal har jag försynt påpekat det underbara med att båtluffa i Grekland. Min fru, Maria, har varit mer inne på bilresor i Europa, semester i USA m.m. Inget fel i det, men när jag en gång blev överlycklig över att hitta en grekisk restaurang som hette Plaka på en bakgata i västra Orlando visste hon att suget inte skulle gå över. 

Alltså packade jag, Maria och vår förhoppningsfulle son Erik (9 år) ryggsäckarna för ett äventyr i Grekland. Vi hade bestämt oss för Dodekaneserna och en månad skulle vi vara ute, härligt. 

Vi anlände till Tilos en magisk afton i början av juni. Vi hade förbokat rum på Studios Annas, och hotellet låg som en sockerbit uppe över byn Livadia. Med all säkerhet underbar utsikt, men en tuff väg med ryggsäck. Men ägaren, Mike, stod med en skylt alldeles vid kajen, och vi åkte ståndsmässigt upp till hotellet i en relativt ny van. 

Vi fick ett stort rum med kyl, ugn, mikro, fläktar och garderober. Och så balkongen. Bara den var större än de flesta rum vi tidigare bott i. Vi såg hela Livadia med sin strand ligga nedanför oss, och hav och himmel möttes i horisonten. En horisont som endast var avbruten av vita segel och några vita färjor. Otroligt! 

Vimmelkantiga gick vi ner i byn och letade efter någon affär. Två pyttiga supermarket låg sida vid sida på väg till stranden. Men med vilket sortiment! Naturligtvis blev vi kompis med ägarna direkt, och Erik fick läsk och frukt. Jag stod dreglande vid vin- och ouzohyllan, medan Maria botaniserade i kylen bland doftande korvar och ostar. Tilos honung är med rätta berömd, och inköptes raskt. Fullpackade med godsaker travade vi hemåt. På väg tillbaka stannade vi till vid det lilla bageriet och hittade frasiga croissanter som skulle passa perfekt till honungen. 

Våra dagar förflöt alldeles för snabbt. Erik lärde sig redan andra dagen att gå ner till baren Omonia och beställa sin frukost, frappé (iskaffe med mjölk) och toast. Hon som ägde baren blev bekymrad att Erik drack kaffe vid så unga år, så hon fixade till en specialfrappé med extra mycket mjölk. Både hon och Erik blev mycket nöjda med detta arrangemang. 

Vi skulle bara stanna fyra dagar, sedan skulle vi luffa vidare. Men ingen av oss ville lämna ön. Vi hittade en taverna vid hamnen som hyrdes av en italiensk familj. Patriarken, Giorgio, hade varit attackdykare under andra världskriget. Nu praktiserade han kunskaperna genom att snorkla ut och harpunera fiskar och bläckfiskar. Erik fick följa med honom ut, och när de kom tillbaka några timmar senare, var Erik överlycklig. Giorgio hade harpunerat en muräna som han lovade grilla åt oss på kvällen. När vi senare kom ner till restaurangen, var vi de enda som trakterades med grillad muräna. Om ni inte har ätit det, ansträng er inte för att hitta något ställe som serverar det. En klar ormvarning är på sin plats, och köttet intill benet var en aning geléaktigt. Men det var kul att pröva på, och vi vann de andra gästernas aktning. 

På kvällarna satt vi på balkongen och såg ut i den sammetsmjuka natten. Från restaurangen hördes svagt av italiensk opera. Att bara sitta där med ett glas retsina och lyssna till musiken, var nog något av det häftigaste vi var med om under semestern. Till och med den notoriska pratkvarnen Erik tystnade och njöt. 

På dagarna satt vi på första parkett på vår balkong när färjorna anlände. Det var ett stort och bullrigt skådespel. Beväpnade med kikare och dryck tillbringade vi många timmar med att förundrat betrakta myllret. Varje gång slog vi vad om att inte alla skulle hinna av och på, och varje gång förlorade vi. Någon enstaka gång kom det en hamnpolis och blåste i en visselpipa, något som om möjligt orsakade ännu större kaos. Vi stannade på Tilos i 21 dagar, innan vi åkte vidare. Men mer om det en annan gång. 