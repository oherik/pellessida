---
title: En underlig middag – för vissa
---
Minnesvärd middag, ja. Det var när vi bjöd hem några kompisar en dag förra sommaren, Kalle och Anna, från norra Värmland som vi inte hade sett på flera år. Uppenbarligen är avstånden stora däruppe, för de hade en ljudvolym som inte var av denna världen. Dessutom förde de med sig ett barn, Lisa, som nyss fyllt två. Lisa var en vänlig liten individ, som hade den egenheten att hon liknade Loket. Plus att hon tyckte om att äta jord, enligt föräldrarna. 

Vi tänkte ändå inte servera jord, varken i kokt eller i friterad form. Däremot hade vi nyss kommit tillbaka från en semester i Spanien, och var lyriska över deras mat. Vi skulle alltså spanska till maten, så att säga. Gazpacho, paella och melon till dessert skulle det bli. Vi hade faktiskt tiggt till oss recept i Spanien och tillbringade den största delen av dagen med att laga till maten. 

Vi satte oss till bords, och Kalle undrade om vi hade mjölk hemma. Mjölk?!? undrade vi. Ville Lisa kanske ha? Nej, Kalle ville absolut dricka mjölk till maten för han var sur i magen och hade rapat i flera dagar. Se där, där fick vi oss till livs lite information som vi inte hade behövt. Han fick i alla fall sin mjölk, medan vi andra drack ett friskt vitt vin till förrätten. Stolta ställde vi den iskylda karotten på bordet, bräddfylld med gazpacho i de ljuvligaste färger. Våra vänner slevade till sig var sin försvarlig portion, och efter första skeden så både Kalle och Anna extremt förvirrade ut. ”Men den är ju KALL”, sade Anna. Kalle skruvade på sig och frågade om spisen var trasig, hahaha.  Vi tyckte oss höra ett fniss från våra grannar, som tydligen roade sig kungligt åt vårt predikament. Ljudvolymen var, som sagt, inte den lägsta.  

Vad göra? Det var bara att samla ihop portionerna, tömma dem i en skål och slänga in dem i mikron. Två minuter senare, kom den rykande varma gazpachon ut till bordet igen. Jodå, nu gick soppan ner minsann, och Anna tyckte att den smakade som Findus burksoppa innan den spätts ut med vatten. Vi vet ännu ej idag om det var en komplimang eller inte. 

Vi bet ihop, plockade av och bar in ett stort fat rågat med doftande paella. Gult saffransris, räkor, kyckling, musslor, havskräftor och mängder av grönsaker. Ytterligare gigantiska portioner inhämtades, och våra gäster upphörde med sitt hojtande för att låta sig väl smaka. Jajamen, efter första tuggan var den förvirrade uppsynen där igen. ”Va festligt, det smakar som lussebullar”, tyckte Kalle med tordönsstämma. ”Fast med räksmak”, fortsatte han förbryllat. Anna satt och petade förstrött bland ingredienserna. Jag och min fru tittade på varandra, suckade, och bar ut fatet i köket igen. Vi petade ut räkorna, musslorna, havskräftorna och grönsakerna och skakade bort allt saffransris. Gudskelov hade vi snabbris hemma. Åtta minuter senare bar vi åter ut fatet, och nu lät sig gästerna sig väl smaka. Ja inte av musslorna så klart. Det var för exotiskt, antagligen. 

Till dessert var det som sagt var melon. ”Men det här är ju jättegott”, hojtade Anna förvånat. Vi tackade vår lyckliga stjärna att vi inte hade droppat balsamvinäger över melonbitarna. Det roliga var att under hela tiden hade Lisa tuggat i sig av både det ena och det andra med ett förnöjt leende. Men det är klart, äter man jord har man väl andra referensramar. 

Efter maten, var det dags för gästerna att åka hem. Mjölkmannen körde, och de tackade båda för en mycket intressant måltid. När vi stängde dörren efter dem, blev det förunderligt tyst. Det enda vi hörde var det svaga ploppet när trumhinnorna återgick till sitt normala läge. 